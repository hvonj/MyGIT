Snipa är en typ av allmogebåt, en rodd- och segelbåt. Kännetecknande för båtmodellen är en spetsig för och en spetsgattad, något rundad akter. Längden kan vara från cirka fyra meter till upp mot åtta meter. Båtarna kan vara öppna eller delvis försedda med däck. 
Den skandinaviska snipan har sitt ursprung i vikingarnas klinkbyggda båtar och långskepp. Snipan har haft ett stort utbredningsområde från Östersjöns kuster till Nordsjön inklusive Färöarna och Island. Snipan användes traditionellt till fiske, transporter av olika slag med mera. Det finns många lokala varianter av snipa, som exempelvis bohussnipa (i nordligaste Bohuslän liksom i Norge kallas båttypen snäcka), gotlandssnipa, hjälmarsnipa, kåg norrlandssnipa, skånesnipa, vättersnipa och ölandssnipa. Jaktkanoten från Blekinge är också en typ av snipa. 
Den nordiska snipan har tekniskt flera likheter med övrigt äldre båtbyggeri i klink, kan nämnas några julle, eka med flera båttyper. Numera kan snipor vara försedda med motor, samt även vara byggda i andra material än trä. Dessa kan vara däckade och försedda med ruff, samt även vara mer rundgattade än de äldre spetsgattade sniporna. 